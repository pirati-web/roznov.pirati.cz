---
layout: post
category: CLANKY
title: 'Zdeněk Třos: Současná bytová politika města by se měla změnit, pro obyvatele Rožnova by mělo být reálné pořídit si nový byt za rozumnou cenu' 
date: 2021-10-27
author: Zdeněk Třos
authorId: zdenek.tros
image: posts/zdenek3.jpg  
tags: 
- zdenek-tros
- Roznov
- pirati

# important: true
---
Jak hodnotí současnou bytovou politiku města Rožnov pod Radhoštěm místopředseda Pirátů Zlínského kraje a rožnovský rodák Zdeněk Třos?

“Jsem zastáncem toho, aby město mělo co nejvíce bytů ve svém vlastnictví. Vídeň vlastní cca 220 000 bytů, což představuje asi 25 % z celkového bytového fondu. Praha má také plán, jak zlepšit bytovou situaci v metropoli. Cílem je stavět 9 000 bytů ročně a vlastnit 35 000 městských bytů do roku 2030. Naše město by mělo jít stejným směrem a spíše než se zbavovat bytů, tak naopak hledat prostředky a možnosti, jak stavět městské byty a celkově podporovat bytovou politiku v Rožnově,” říká Zdeněk.

Podle něj je také důležité, aby bylo pro obyvatele Rožnova reálné pořídit si nový byt za rozumnou cenu: “Prioritní by měla být výstavba bytů pro seniory i podpora družstevního, či spolkového bydlení. Zajištění bydlení pro seniory by částečně mohlo vyřešit upravení několika bytů z bytového fondu Rožnova na byty bezbariérové a výstavba nových bezbariérových bytů na městských pozemcích.” 

“Líbí se mi spolkové bydlení tzv. baugruppe. Spolky by založily buď přímo občané, nebo prostřednictvím profesionálního organizátora či odborníka by se o městské pozemky ucházeli v soutěži, kde získají právo stavby a ze svých prostředků postaví bytový dům. Město získá v domě určitý počet bytových jednotek, v nichž může nabídnout bydlení např. seniorům nebo občanům s horší pohyblivostí. 

Další možností jsou družstevní byty, kde by město zakládalo družstvo společně se soukromým partnerem. Pořizovací ceny bytů by celkově klesly až o třetinu. Ovšem město nyní nemá dostatečné množství pozemků, což může vyřešit nový územní plán a nákup pozemků,” dodává na závěr.

Jaký názor na bydlení v Rožnově máte vy? Mělo by město řešit družstevní bydlení, a případně i hledat možnosti nákupu pozemků nebo objektů, které by se daly uzpůsobit k družstevnímu bydlení? 

Článek byl uveřejněn 29. září v měsíčníku Spektrum Rožnovska. Celé zářijové vydání si můžete přečíst [ZDE](https://www.spektrumroznovska.cz/wp-content/uploads/2021/09/09_zari_spektrum_roznovska.pdf).


