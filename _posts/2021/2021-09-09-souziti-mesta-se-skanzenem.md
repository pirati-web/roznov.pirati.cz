---
layout: post
category: CLANKY
title: 'Komentář Zdeňka Třose k soužití města Rožnova se skanzenem' 
date: 2021-09-09
author: Zdeněk Třos
authorId: zdenek.tros
image: posts/zdenek2.jpg  
tags: 
- zdenek-tros
- Roznov
- pirati

# important: true
---
Místo, kde vzniká nový areál muzea mám úzce spojené s celým svým životem. S dědou jsme sem chodívali sbírat různé byliny, ostružiny, maliny a často zde chodívám na procházky přírodou s krásnými výhledy na Radhošť. Tohle místo má mnoho zdejších obyvatel ve svém srdci hluboko zaryté a je těžké se s ním rozloučit. Z pohledu Rožnováka je mi z této informace trošku úzko a mám i obavy ze zvýšení turistického ruchu v Rožnově, který je již nyní velký a svou infrastrukturou možná ani nebude na tuto situaci dostatečně připraven. 

Z pohledu muzea, vzdělávání a ukazování našich valašských tradic je však toto rozhodnutí správné. Každá mince má dvě strany a v tomto případě se přikláním k tomu, že by osobní zájmy měly ustoupit vyšším cílům, které jsou pro naši civilizovanou společnost a naše kulturní dědictví velmi důležité. Nová část bude věnovaná tématice horského pastevectví, salašnictví, ekologii, péči o krajinu, což jsou témata aktuální v současném světě a pro mne blízká.

Od jednoho pamětníka jsem slyšel, že kdysi se Rožnováci pravidelně setkávali a besedovali u živé hudby v muzeu. Byl bych rád, kdyby se našla cesta, jak znovu více spojit rožnovskou komunitu s muzeem. Co se týká Jurkovičovy rozhledny, tak jsem proti tomu, aby se okolí uzavřelo pro veřejnost a bylo součástí muzea. Město by přišlo o značný příjem, který má ze vstupenek na tento architektonický skvost, a také do projektu investovalo mnoho milionů. Pro zajímavost výnosy v roce 2019 činily cca 1,1 mil. a náklady 0,65 mil.


Článek byl uveřejněn 30. srpna v měsíčníku Spektrum Rožnovska. Celé březnové vydání si můžete přečíst [ZDE](https://www.spektrumroznovska.cz/wp-content/uploads/2021/09/08_srpen_spektrum_roznovska.pdf)



