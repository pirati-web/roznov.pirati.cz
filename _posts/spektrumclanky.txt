28.8.2020
Jaké jsou silné, resp. slabé stránky kulturního vyžití v Rožnově?
Martin Valášek (Piráti)Mezi silné stránky patří, že město žije bohatým kulturním životem, který je velice různorodý a z velké části založený na místních umělcích a kulturních nadšencích. Je velmi důležitá individualita a specifičnost každého jednotlivého města – kulturní plánování je totiž především „o místě“, do kterého jsme jako obyvatelé „zakořeněni“ . Respektive společným promýšlením a tvorbou místa dochází k momentu situování nás samotných, probouzení sounáležitosti a uvědomování příslušnosti k dané lokalitě. Každé město je vždy nositelem unikátního a výlučného genia loci. Město nám slouží jako prostor pro uplatnění našich práv. Je to prostor, do kterého můžeme aktivně vstupovat, který můžeme přetvářet a v neposlední řadě cítit, že máme moc jej ovlivňovat. Podporujeme široké zapojení občanů města do kultury ve městě.Slabou stránkou je jednoznačně absence divadelního a kulturního sálu, kde by se mohly pořádat prestižní kulturní a společenské akce. Tento nedostatek bude doufejme zdárně v budoucnu vyřešen a město získá další přidanou hodnotu v podobě širší nabídky kulturních akcí, které není v současné době vzhledem k prostorám možno realizovat.

30.07.2020
Souhlasíte s vytvořením nové rožnovské sportovní příspěvkové organizace, jež by zaštiťovala krytý i venkovní bazén a zimní stadion?
Libor Adámek (Piráti)Krytý i venkovní bazén a zimní stadion nedokážou bez dotací fungovat, a proto je jejich převedení do jedné příspěvkové organizace jedno z možných řešení. O zřízení příspěvkové organizace (dále PO) rozhoduje zastupitelstvo města a bývá zřizována za účelem plnění veřejně prospěšných činností, u kterých se ztrátovost předpokládá a dotace jsou jejich hlavním nástrojem financování. Měl by fungovat následující systém – město Rožnov (zřizovatel) ze svého rozpočtu ročně uvolní částku pokrývající tzv. běžné (provozní) výdaje organizace, které zahrnují i prostředky na mzdové výdaje zaměstnanců. V případě, že je třeba investovat do majetku, který PO spravuje či jej má svěřen, rozhodne město Rožnov o přidělení účelové dotace na konkrétní investiční činnost.Mezi nesporné výhody PO patří především osvobození příspěvku od města Rožnov a výnosů z hlavní činnosti od daně, dále možnost krytí ztráty z hlavní činnosti výnosy z činnosti vedlejší. Další výhodou je, že majetek, který jí město  svěřilo, stále zůstane majetkem města a to o něj nemůže přijít ani při zrušení PO. Pokud PO vytvoří zisk, odvede jej opět na účet města.PO nemá většinou žádné orgány (dozorčí rada, představenstvo), městu tedy nevzniká povinnost hradit činnost těchto orgánů. Kontrolu může město realizovat v příspěvkové organizaci kdykoli a to i proti vůli jejího ředitele. Město také jmenuje ředitele PO a určuje výši jeho platu či mzdy. Nevýhodou PO může být jejich malá efektivita, protože cílem organizace není produkce zisku.Zda bude organizace efektivní či ne, závisí také na účinné kontrole ze strany zastupitelstva, informace o jejich hospodaření a činnosti jsou informace veřejně dostupné jak pro zastupitele, tak pro občany, kteří si je kdykoliv mohou vyžádat a prostřednictvím svých podnětů iniciovat eventuální změny v PO. Dobrá kontrola bude také více závislá na poctivé a důkladné kontrolní práci zastupitelů, což si může také vyžádat větší potřebu ekonomického vzdělávání jednotlivých zastupitelů.

26.06.2020
Souhlasíte s postupem radnice, a pokud by se mělo ještě znovu škrtat v rozpočtu, kde by se další úspory měly hledat?
Petr Hejný (Piráti) První (a doufáme, že i poslední) balíček škrtů v rozpočtu města byl kvalitně připraven a s jeho zněním jsme souhlasili jak ve finančním výboru, tak i při hlasování na zastupitelstvu.Zatím není jasné, s jakou krizí se budeme potýkat. Pokud bude předpoklad propadu ekonomiky pouze krátkodobý, lze některé finančně náročné projekty pozdržet o pár let. Jestliže propad ekonomiky bude dlouhodobý, nebo vláda připraví obcím další nepříjemné překvapení, tak radnice na to bude muset reagovat i některými velice nepopulárními kroky a například zmenšit náklady v provozu úřadu nebo omezením dotací. Závěrem bych chtěl podotknout, že město by mělo žít podle toho, na co má, a vyvarovat se zbytečným úvěrům a pokušení plátování rozpočtu vyšší sazbou daně z nemovitosti.

27.05.2020
Měla by křižovatka ulic Nádražní, Pionýrská, Videčská projít kompletní rekonstrukcí, nebo je její současný stav vyhovující?
Petr Lušovský (Piráti)Kompletní rekonstrukce této křižovatky je naprosto nezbytná, a to z důvodu bezpečnosti, plynulosti dopravy a návazně také parkování. Křižovatka by se měla změnit v kruhový objezd o pěti ramenech, přičemž tím pátým by byla nově opět ulice Nádražní kolem Intersportu, která by byla jednosměrná. Takové řešení by odstranilo problémy s parkováním na Nádražní ulici, kde by podélné stání již neodporovalo vyhlášce a také by vznikl prostor pro vybudování několika nových parkovacích míst v prostoru stávající točny. Dále by odpadlo zbytečné dvojí projíždění po Nádražní ulici tam a zpět. Také by kruhový objezd značně usnadnil výjezd z ulic Videčská a Pionýrská. Zároveň by toto řešení odlehčilo křižovatce pod sokolovnou, na které je výjezd od náměstí velmi komplikovaný. Město by mělo vyvíjet v této věci soustavný tlak na ŘSZK.

28.04.2020
Zvládají Rožnované boj s koronavirem?
Libor Adámek (Piráti)Hned v úvodu můžu s pevnou jistotou říct, že Rožnované zvládají boj s koronavirem výborně. Příchod pandemie COVID-19 do našeho města v prvním týdnu od potvrzeného případu způsobil u většiny občanů velké obavy, často až skrytou paniku a zděšení. Osobně jsem vnímal jako nejhorší prvních 14 dnů, kdy každý další den přícházely horší zprávy než den předchozí, šla cítit bezradnost, zmatek vlády a k tomu se z důvodu hygienických opatření začaly omezovat svobody občanů. Pomyslným vrcholem špatných zpráv pak byla informace o potvrzeném případu nemoci přímo v našem domě, kdy bylo následně některými firmami doporučeno zaměstnancům z našeho domu z preventivních důvodu zůstat doma. V tuto těžkou chvíli pro mě byla oporou nevídaná vlna solidarity mezi lidmi napříč celou republikou. Do péče o starší občany nebo zajišťování ochranných pomůcek se zapojilo mnoho lidí, spolků a podnikatelských subjektů. Často těch, kteří se doposud veřejného dění ve městě nijak nezúčastnili. Velké díky patří 609 dobrovolníkům soustředěných ve facebookové skupině „Rožnov (a okolí) nosí a šije roušky a pomáhá si“, kde převážně ženy šily velké množství roušek a muži jim pomáhali stříhat látku nebo vyráběli na 3D tiskárnách držáky na štíty a přípravky na výrobu tkalounů. Za každodenní jistotu fungování společnosti vděčíme kromě zdravotníků také zaměstnancům obchodů, komunálních služeb a dobré údržbě chodu kritické infrastruktury. Za nynější dobrý vývoj situace je nutné zpětně pochválit také většinou zodpovědné chování nakažených lidí, kteří poctivě dodržovali karanténu a významně tak přispěli k zamezení šíření koronaviru. Patrně nás čeká ještě dlouhá cesta, ale tento fenomén dobrovolnictví a zodpovědnosti spoluobčanů mě přesvědčil, že to určitě zvládneme.

26.03.2020
Jste spokojeni s úklidem veřejného prostranství a sečením městských travnatých ploch během jarní a letní sezony?
Zdeněk Třos (Piráti)S úklidem veřejného prostranství a sečením městských travnatých ploch jsme celkově spokojeni. Četnost sečení je dostačující, veřejné prostranství je čisté, udržované a také se zlepšila rychlost odmetání sněhu z chodníků (např. již v 8 ráno bývají odmetené). Pozitivně také vnímáme výsadby květnatých luk a byli bychom i pro nové výsadby na sídlištích a v parku. Líbí se nám a do budoucna budeme podporovat zanechání a rozšíření části parku jako tzv. „divoké louky“, které jsou domovem mnoha živých organismů. Podporujeme také nižší četnost sečení v období sucha, tak aby tráva mohla zadržet více vody. Je škoda, že se město po revoluci zbavilo technických služeb a strojů, kvůli čemuž se o údržbu začaly starat externí firmy. Myslíme si, že by se za ty roky ušetřilo mnoho peněz. Dle našeho pohledu je přínosné, že před pár lety město nakoupilo opět své stroje a zajistilo zaměstnance a zároveň částečně využívá nadále externí firmy, které se starají o údržbu. Touto problematikou se nyní podrobněji zabývá kontrolní výbor, jehož jsem členem. O výsledcích, které budeme moci zveřejnit, vás budeme informovat.

26.02.2020
1) Jste spokojeni s prací rožnovské městské policie? 2) Na co by se strážníci měli zaměřit? 
Libor Adámek (Piráti)S činností městské policie jsem spokojen. Jako přínosné vidím, že se její činnost nesoustřeďuje jen na řešení dopravních a kriminálních přestupku, ale poskytuje i další služby jako SOS telefony pro seniory, různé preventivní programy pro mládež a také odchyt zatoulaných zvířat. Za úspěšnou také považuji novou mediální strategii, tj. komunikace s veřejností přes její nové facebookové stránky. Z diskuze mezi našimi členy a příznivci vyplynul hlavně požadavek na posílení dohledu u přechodů na trasách dětí do školy.

28.01.2020
1) Souhlasíte se zdražením poplatku za odpady, a pokud ne, v jaké výši by měla jeho výše být? 2) V čem má město největší rezervy na úseku odpadového hospodářství?
Libor Adámek (Piráti)1) S razantním navýšením poplatku nesouhlasil již náš zástupce ve finančním výboru Petr Hejný, kde prosazoval navýšení jen ve výši inflace za posledních 12 let. S členy našeho místního sdružení jsme pak připravili protinávrh na zasedání zastupitelstva města, který nakonec nebyl schválen, kde jsme navrhli mírnější zvýšení poplatku jen o 108 Kč na celkovou částku 600 Kč. Tuto výši poplatku bude mít v tomto roce třeba město Zlín. Nerozumíme náhlému uvědomění všech zastupitelů, když jim více než desetiletí nevadilo, že ztráta za odpady je každý rok v podobné výši. Jsme srozuměni s tím, že cena za komunální odpad bude v příštích letech výrazně narůstat, což se projeví v dalším zvyšování poplatků pro občany. Obáváme se, že výrazné zvýšení bude občany demotivovat v jejich snaze třídit odpad. V Rožnově se letos počítá s novým příjmem za výběr pokut z radarů ve výši až 17 milionů korun a pro rozpočet města by tak nebyl problém dále určitou ztrátu z hospodaření s odpady hradit.2) Rožnov pravidelně dosahuje skvělé výsledky v oblasti třídění odpadu, což pomáhá snižovat náklady za odpad. Po městě bychom rádi ještě viděli i recyklační odpadkové koše, zejména v turisticky exponovaných místech. Bohužel dle výzkumu Eurostatu až dvě třetiny plastového komunálního odpadu nejde v současnosti recyklovat a končí tak na skládkách nebo ve spalovnách. A tady může každý občan udělat jednoduché kroky pro snížení množství plastového odpadu. Proto se chystáme na téma ZERO waste uspořádat pár motivačně-osvětových akcí

17.12.2019
Nákup budovy České pošty
Libor Adámek (Piráti)„Rozhodnutí o tom, zda má město koupit budovu pošty je pro Piráty předčasné, neboť zatím není známa ani cena, stav budovy, stejně jako zisk z nájmu za pobočku pošty. Na zastupitelstvu často zaznívalo, že právě odkup pošty může být jedinečná možnost pro koupi lukrativní budovy v centru města, která se už nemusí opakovat. Musíme si uvědomit, že město začne příští rok budovat svoji největší investiční akci - kulturní centrum a přístavbu knihovny, jejichž výstavba bude několik let dostávat přednost v rozpočtu, a navíc budeme splácet ročně cca 7 mil. splátky úvěru až do roku 2033. Město nyní začíná tvořit Strategický plán rozvoje do roku 2030, ve kterém si slibujeme, že se  začne investovat ve větším do obnovy sídlišť. Město musí zhodnotit, jak by investice do budovy pošty ovlivnila plánované priority dalšího rozvoje města a jestli by taková investice zatížila rozpočet v dlouhodobém výhledu. Je tedy možné, že na něco už zkrátka nevyjdou finance. Ostatně bude také nutné vytvořit provozně ekonomickou analýzu využití, stávající technický stav a vyčíslit další investice do této budovy. V případě úvahy o sloučení jednotlivých poboček úřadu do budovy pošty nás bude zajímat, zda to bude provozně výhodné a jaké bude využití stávajících budov, popřípadě odhadovaný výnos z jejich prodeje. Nyní proběhly úpravy, které mají vést ke zklidnění náměstí, avšak právě nastěhováním úřadu na jedno místo bude centrum opět zatíženo ještě větším provozem a bude tak komplikovat občanům návštěvu pošty. Ke konečnému rozhodnutí Pirátů vede ještě dlouhá cesta vážných úvah a analýz.”

27.11.2019
Stavba kulturního centra
Libor Adámek (Piráti)„Téma kulturního centra jsme v týmu rožnovských Pirátů často diskutovali. Mezi našimi členy převažovala potřeba stavby nového KC, shodli jsme se však na levnější a menší stavbě. Abychom nedali jenom na naše dojmy, tak jsme se zeptali našich občanů v on-line dotazníku na otázku: Co je pro Váš budoucí život v Rožnově nejdůležitější? Dotazník měl dobrý ohlas a stavba nového kulturního centra se umístila na horních příčkách přání občanů hned vedle požadavků na nové byty, rekonstrukci sídlišť a nová parkovací místa ve městě. Mimochodem, jako úplně nejdůležitější faktor označili Rožnované více zeleně ve městě a péči o životní prostředí. Po zralé úvaze jsme se nakonec rozhodli podpořit v té době již rozjetou přípravu KC. Na výstavbě se chceme aktivně podílet svými připomínkami a kontrolní činností. Náš zastupitel je také členem výrobního výboru pro výstavbu KC. Plně si uvědomujeme, že tato stavba bude vyžadovat úspory v městském rozpočtu po několik následujících let, jsme však toho názoru, že si Rožnov nové ambiciózní KC rozhodně zaslouží. Vzhledem k navýšení rozpočtu, které je už teď citelné, v dobré víře předpokládáme, že k dalšímu navýšení nedojde. Zároveň ale doufáme, že budoucí provoz KC bude hospodárný a nebude zatěžovat městskou pokladnu.“



